#ფილოსოფია
უნიჰაკი დავაარსეთ მეგობრებმა, 2013 წლის დეკემბერში, როცა პირველი სტუდენტური ჰაკათონი ჩავატარეთ საქართველოში. ვაკვირდებოდით მსოფლიოში ყველაზე წარმატებულ უნივერსიტეტებს და ქვეყნებს და მივედით იმ აზრამდე, რომ იმ ინტელექტუალურ რესურსს, რომელიც ქართველ სტუდენტებს გააჩნიათ, სჭირდება ადგილი და გარემო რეალიზებისათვის. 

უნიჰაკის, როგორც სტუდენტური  ორგანიზაციის მიზანია საქართველო აქციოს ჰაკერ კულტურის  ყველაზე დიდ კერად ჩვენს რეგიონსა და მთელს ევროპის კონტინენტზე. გვსურს ვიყოთ ის მამოძრავებელი ძალა, რომელიც ქართველი სტუდენტების იდეებს, ენერგიას,  მისწრაფებას და რევოლუციურ პროექტებს მთელს მსოფლიოს ანახებს. 

ჩვენ გვჯერა, რომ როცა საზოგადოებაში პრობლემას ვხედავთ, პირველ რიგში ჩვენ ვართ პასუხისმგებელი მის გადასაჭრელად და ნებისმიერ სამთავრობო ორგანიზაციაზე თუ კორპორაციაზე უკეთ შევძლებთ ამის გაკეთებას, რადგან ვთვლით, რომ უკეთ გვესმის პრობლემის ყველა დეტალი, უკეთ გვესმის პრობლემის ყველა მხარე და არ გაგვაჩნია არანაირი სხვა მოტივაცია გარდა დაუშრეტელი ენთუზიაზმისა, რომ ჩვენი ქვეყანა და მსოფლიო უკეთესობისკენ შევცვალოთ და რწმენისა, რომ ამ მისიაში, ქართველ სტუდენტებს შეუძლიათ უდიდესი როლი ითამაშონ. 

უკვე ჩატარებული ორი სტუდენტური ჰაკათონიდან გაგვიძლიერდა რწმენა იმისა, რომ ჰაკათონი საუკეთესო ადგილია ახალი მეგობრების გასაცნობად, გიჟურ იდეებზე სამუშაოდ და მეგობრებთან ერთად სამხიარულოდ. თუმცა ამ ყველაფრის გარდა, ჩვენმა ჯგუფმა და ქომუნითიმ, რომელიც ბოლო წლის განმავლობაში ერთად შევქმენით, შეიძინა უფრო დიდი მისია, ვიდრე ოდესმე წარმოვიდგენდით - ჩვენ გვაქვს პრეტენზია და ყველა რესურსი იმისათვის, რომ ერთად დავწეროთ ქვეყნის უახლესი ისტორია და იმისათვის, რომ საქართველო და მსოფლიო უკეთესი გავხადოთ ვიდრე დღესაა.

##ღირებულებები
დაარსებიდან დღემდე გვწამს და ბოლომდე მივყვებით ჩვენს ღირებულებებს და გვჯერა, რომ სწორედ მათი ერთგულება განაპირობებს ჩვენი ჯგუფის წარმატებას და მათ ერთგულებაზეა დამოკიდებული ჩვენი მომავალიც. 

ესაა, რაზეც დგას უნიჰაკი:

* შენების, სწავლის და ჰაკინგის სიყვარული.
>ჩვენს გუნდს და ქომუნითის გვაერთიანებს გიჟური იდეების რეალიზების და ამ პროცესში სწავლის დაუშრეტელი სურვილი.

* თავმდაბლობა
>წარმოუდგენელია არ ვიყოთ თავმდაბლები, როდესაც ერთმანეთს ვუყურებთ საქმეში და ვხვდებით, თუ რაოდენ ღირებულია თითოეულის ნიჭი, გამოცდილება და სისხარტე.

* სხვისი დახმარება და დახმარების მიღების სურვილი
>ყველა ჩვენგანი უნიკალურია საკუთარი ნიჭითა და გამოცდილებით. მზადყოფნა, რომ სხვას დავეხმაროთ ან სხვისგან მივიღოთ დახმარება, არის ერთ-ერთი ყველაზე ფუნდამენტურად მნიშვნელოვანი ფასეულობა, რის გარეშეც წარმოუდგენელია ჩვენი ერთობის შენარჩუნება და განვითარება.

* დაუვიწყარი შთაბეჭდილებების შექმნა
>გვჯერა, რომ ჩვენ შეგვიძლია ერთმანეთის ცხოვრების შეცვლა დაუვიწყარი გამოცდილებების შექმნით. უფრო მეტიც, ეს ჩვენი მოვალეობაა.

* სიმამაცე
>გვესმის, რომ ჩვენი მისიის გზაზე ბევრ რთულ დაბრკოლებას შეიძლება გადავეყაროთ. თუმცა ყველაფრისთვის მზად ვართ და დარწმუნებულები ვართ, რომ ჩვენს ერთიანობას ვერაფერი შეაჩერებს.

თითოეული ზემოხსენებული ღირებულება თანაბრად სასიცოცხლოა ჩვენი ერთობის შესანარჩუნებლად და საერთო მისიის ბოლომდე მისაყვანად.



